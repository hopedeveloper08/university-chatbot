ماده 1: به استناد ماده 5 آئین نامه یکپارچه مدیر گروه موظف است برنامه زمان‌بندی دروس (چارت درسی) با رعایت پیش‌نیاز (تقدم و تاخر) هر درس را بر اساس آخرین سرفصل مورد تایید وزارت عتف با هماهنگی سایر اعضای گروه تعیین و در اختیار دانشجویان قرار دهد.
تبصره 1: دانشجو در آخرین نیمسال تحصیلی که منجر به دانش آموختگی می‌شود، از رعایت مقررات مربوط به رعایت پیش‌نیاز معاف است.

ماده 2: به استناد ماده 6 آئین نامه یکپارچه در صورت حذف غیرموجه درس توسط دانشجو پرداخت هزینه برای دانشجوی مشمول آموزش رایگان جهت انتخاب مجدد همان درس یا درس جایگزین آن، توسط هیأت امنای دانشگاه تصمیم‌گیری می-شود. مرجع تصمیم‌گیری در خصوص موجه بودن یا غیر موجه بودن حذف درس شورای آموزشی دانشگاه است.

ماده 3: شرکت دانشجو در تمام جلسات کلاس درس الزامی است.
تبصره 1: اگر دانشجو در درسی بیش از 16 / 3 (سه شانزدهم) جلسات کلاس و یا در جلسه امتحان پایان نیمسال همان درس، غیبت کند، نمره آن درس صفر ثبت می‌شود. در صورتی که به تشخیص شورای آموزشی دانشگاه، غیبت دانشجو موجه تشخیص داده شود، آن درس صفر و نمره آن، از مجموع درس های آن نیمسال حذف می شود.
تبصره 2: نظارت بر رعایت نظم و انضباط آموزشی و مقررات دانشگاه توسط دانشجو در کلاس درس بر عهده مدرس درس می‌باشد. مدرس درس موظف به ثبت حضور و غیاب دانشجویان در هر جلسه در سامانه گلستان دانشگاه است.

ماده 4: به استناد ماده 8 آئین نامه یکپارچه، پیشرفت تحصیلی دانشجو در هر درس، توسط مدرس همان درس و بر اساس حضور، شرکت در فعالیت های کلاسی، انجام تکالیف درس و نتایج امتحانات ارزشیابی می شود.
تبصره 1: برگزاری آزمون کتبی برای در س های نظری الزامی است.
تبصره 2: مدرس درس موظف است بر طبق تقویم آموزشی دانشگاه، اقدام به ثبت نمرات در سامانه آموزشی گلستان دانشگاه کند.
در صورت اعتراض دانشجو به نتیجه امتحان، مدرس درس موظف است حداکثر تا دو روز قبل از قفل نمرات توسط آموزش کل اقدام به بازبینی اوراق امتحانی درس نماید و نتیجه آن را به دانشجو و مدیر گروه اعلام نماید و در صورت تغییر نمره در بازه قانونی ویرایش نمرات در سامانه گلستان اقدام به ویرایش نمره درس نماید. مدرس موظف است جزئیات نمرات کسب‌شده توسط دانشجو را در صورت درخواست دانشجو به ایشان اعلام نماید.
تبصره 3: مدرس درس موظف است برگه‌های امتحانی و سایر فعالیت‌های درسی و مستندات آزمون در هر درس را پس از پایان امتحانات به عنوان سوابق درس تا حداقل یک نیمسال تحصیلی نزد خود نگهداری نماید.
تبصره 4: نمره هر یک از دروس پس از انقضای مدت مذکور و اعلام به آموزش کل غیر قابل تغییر می‌باشد. در صورت محرز شدن اشتباه مدرس در نمره ثبت‌شده دانشجو پس از قفل نمرات، موضوع در شورای آموزشی دانشگاه مطرح و در صورت موافقت شورا برای استاد توبیخ با ثبت در پرونده لحاظ خواهد شد و درس دانشجو نیز حذف می‌شود.

ماده 5: دانشجوی متقاضی انصراف از تحصیل، باید درخواست انصراف خود را از طریق پیشخوان خدمت سامانه گلستان ثبت نماید. دانشجو مجاز است فقط برای یکبار و تا حداکثر دو ماه از تاریخ ارائه درخواست، تقاضای انصراف خود را پس بگیرد. در غیراینصورت، پس از انقضای این مهلت، حکم انصراف از تحصیل وی صادر می‌شود.
تبصره 1: تصمیم‌گیری در مورد بازگشت به تحصیل دانشجوی منصرف از تحصیل در محدوده سنوات مجاز تحصیلی و به شرط امکان اتمام واحدهای باقیمانده در سنوات مجاز تحصیلی باقیمانده صرفا بر عهده شورای آموزشی دانشگاه است.
تبصره 2: دانشجویان پسر مشمول منصرف از تحصیل در صورتی تقاضای آن‌ها جهت بازگشت به تحصیل مورد بررسی قرار می‌گیرد که در طول دوره انصراف اقدام به اخذ کارت پایان خدمت / کارت معافیت نکرده باشند.
تبصره 3: عدم انتخاب واحد در هر نیمسال توسط دانشجو به عنوان انصراف از تحصیل بوده و در صورت عدم پی گیری دانشجو و عدم تعیین تکلیف وضعیت آموزشی دانشجو در آن نیمسال تحصیلی، در پایان همان نیمسال تحصیلی در وضعیت دانشجو به عنوان انصراف از تحصیل اعمال می‌شود.
تبصره 4: در خصوص دانشجویان مشمول، تا حداکثر یک نیمسال پس از انصراف، گزارش وضعیت تحصیلی دانشجو جهت ابطال معافیت تحصیلی به نظام‌وظیفه اعلام می‌گردد.
تبصره 5: دانشجوی انصرافی یا اخراجی از تحصیل موظف است به تعهداتی که سپرده است عمل نماید. به هر حال صدور هر گونه گواهی و تسلیم ریز نمرات منوط به اتمام تعهدات و تسویه حساب دانشجو (و عدم محدودیت نظام‌وظیفه برای دانشجویان پسر) است.
تبصره 6: از دانشجوی نوبت دوم و پردیس دانشگاهی در صورت انصراف قبل از شروع نیم‌سال تحصیلی مندرج در تقویم آموزشی دانشگاه، شهریه نیم‌سال دریافت نمی‌شود و در صورت انصراف بعد از شروع نیم‌سال تا قبل از تاریخ حذف و اضافه شهریه ثابت و در صورت انصراف بعد از تاریخ حذف و اضافه شهریه ثابت و متغیر نیم‌سال برابر مصوبات هیأت امناء دانشگاه محاسبه و دریافت می‌گردد.
تبصره 7: در صورتی که دانشجوی منصرف از تحصیل در دوره کارشناسی پیوسته بیش از واحدهای مورد نیاز دوره کاردانی را با نمره قبولی گذرانده باشد، در این صورت دانشگاه دروسی را ملاک میانگین کل برای صدور مدرک کاردانی قرار می‌دهد که میانگین کل نمرات دانشجو در آن دروس، 12 یا بالاتر شود.

ماده 6: دانشجویی که در هر نیمسال در یک یا چند درس نمره قبولی کسب نکند، چنانچه در نیمسال‌های بعدی، درس یا دروس مذکور را با نمره قبولی بگذراند، نمره یا نمره‌های مردودی قبلی در ریزنمرات تحصیلی دانشجو ثبت‌شده و این نمره‌ها در میانگین نیمسال و کل دوره محاسبه می‌شود.
تبصره 1: اداره امور آموزشی دانشگاه اختیار دارد با درخواست ثبت‌شده دانشجو در سامانه گلستان مبنی بر بلااثر نمودن نمره حداکثر یک درس مردودی از میانگین کل دوره صرفا پس از دانش آموختگی موافقت نماید. نمره مردودی درس مذکور در ریز نمرات ثبت و در میانگین نیمسال تحصیلی محاسبه می‌شود. گذراندن دروس با استفاده از ماده مذکور، مشروطی دانشجو در نیمسال‌های قبل را خنثی نمی‌کند.
تبصره 2: تسهیلات این ماده شامل دانشجویانی که به دلیل تقلب و یا حکم انضباطی، نمره مردودی دریافت می‌کنند، نمی‌شود.

ماده 7: معادل‌سازی نمرات دروس گذرانده شده برای دانشجویان انصرافی، اخراجی، تغییر رشته‌ای، انتقالی و یا تغییر رشته توام با انتقال، با رعایت موارد زیر انجام می‌شود:  
الف) از زمان گذراندن آن درس بیش از 5 سال نگذشته باشد و حداقل نمره قابل‌قبول (در دوره کاردانی و کارشناسی 12، در دوره کارشناسی ارشد 14 و در دوره دکتری تخصصی 16) را در دانشگاه یا رشته مبداء کسب کرده باشد.
ب) دروس از دوره یا دوره هایی که منتج به اخذ یک مدرک تحصیلی رسمی شده باشد نمی‌تواند معادل‌سازی شود.
ج) دوره قبلی مورد تایید وزارتین (وزارت علوم، تحقیقات و فناوری و وزارت بهداشت، درمان و آموزش پزشکی) باشد.
د) حداکثر واحدهای معادل‌سازی نباید از 3 / 2 (دو سوم) واحدهای دوره فعلی بیشتر شود.
تبصره 1: در صورتی تعداد واحد درس مورد نظر برای معادل‌سازی بیشتر از تعداد واحد درس در برنامه درسی مصوب رشته فعلی باشد، تعداد واحد درس در رشته فعلی محاسبه می‌شود. در صورتی که تعداد واحد درس ارائه‌شده برای معادل‌سازی کمتر از تعداد واحد درس در رشته تحصیلی فعلی باشد، آن درس قابل معادل‌سازی نیست.
تبصره 2: کلیه نمرات معادل‌سازی شده در میانگین کل دانشجو محاسبه خواهد شد.
تبصره 3: در صورتی که نمره‌های دانشجو براساس معیاری غیر از معیار صفر تا 20 ثبت‌شده باشد، و سایر شرایط تبصره‌های ماده 12 آئین نامه یکپارچه آموزشی را داشته باشد براساس واحد نمره دهی دانشگاه و میانگین نمره درجه کسب‌شده، نمره محاسبه و پذیرفته خواهد شد.
تبصره 4: دانشجو حداکثر تا پایان نیمسال اول سال تحصیلی پذیرش، باید ریزنمرات تایید شده واحدهایی که تقاضای کتبی برای معادل‌سازی آن‌ها داده است، ارائه کند.
تبصره 5: واحد درسی پروژه، کارآموزی، پایان‌نامه، رساله، سمینار و دروس دارای عناوین مشابه قابل معادل‌سازی نیست.
تبصره 6: نمرات دروس گذرانده شده دانشگاه‌های غیر دولتی و غیر انتفاعی، پیام نور، پردیس‌های خودگردان، واحدهای بین‌الملل و دوره‌های مجازی برای دوره‌های روزانه و نوبت دوم موسسه قابل معادل‌سازی نیست.
تبصره 7: به ازای هر 12 تا 20 واحد از دروس معادل‌سازی شده 1 نیمسال از سنوات مجاز تحصیلی دانشجو در دوره کاردانی و کارشناسی کاسته می‌شود.
تبصره 8: برای دانشجوی کارشناسی ارشد به ازاء معادل‌سازی هر 8 الی 12 واحد درسی، یک نیمسال تحصیلی از سنوات مجاز تحصیل وی کسر می‌شود.

ماده 8: درجه‌بندی نمرات دانشجویان دروه‌های مختلف تحصیلی برای معادل‌سازی دروس و با اخذ گواهی ارائه به دانشگاه‌های دارای نمره حرفی، براساس جدول زیر صورت می‌گیرد:
18-20: A+
16-17.99: A
14-15.99: B
12-13.99: C
10-11.99: D
0-9.99: F

ماده 9: به استناد ماده 9 آئین نامه یکپارچه و با توجه به محدود بودن سقف مجاز تحصیل، درخواست مرخصی با احتساب سنوات در نخستین نیمسال ورود به دانشگاه مجاز نبوده و برای نیمسال‌های بعدی نیز تنها در محدوده سنوات مجاز دانشجو قابل بررسی توسط شورای آموزشی دانشگاه است. در موارد استثنا در صورت تایید گروه و دانشکده تصمیم‌گیری در خصوص مرخصی با احتساب سنوات در نیمسال اول بر عهده شورای آموزشی دانشگاه است.
تبصره 1: مرخصی زایمان برای هر فرزند (مطابق قانون حمایت از خانواده و جوانی جمعیت مصوب مجلس شورای اسلامی)، یک نیمسال در طول دوره بارداری و حداکثر 4 نیمسال پس از زایمان برای مادران دانشجو دارای فرزند زیر دو سال با تایید شورای آموزشی دانشگاه به صورت مرخصی بدون احتساب سنوات قابل اعمال است.
تبصره 2: تصمیم‌گیری در خصوص سایر مصادیق مرخصی بدون احتساب سنوات نظیر مرخصی پزشکی و ماموریت والدین و همسر در اختیار شورای بررسی موارد خاص دانشگاه است.
تبصره 3: درخواست مرخصی دانشجو باید حداقل دو هفته قبل از شروع نیمسال از مسیر پیشخوان خدمت سامانه گلستان ثبت شود. در صورت تایید شورای آموزشی دانشگاه مرخصی برای دانشجو ثبت خواهد شد.
تبصره 4: در صورت موافقت با مرخصی با احتساب سنوات دانشجویان نوبت دوم، پرداخت شهریه ثابت نیمسال مورد تقاضا الزامی است.

ماده 10: در شرایط خاص با موافقت شورای آموزشی دانشگاه، دانشجو می‌تواند کلیه دروس یک نیمسال خود را با رعایت ضوابط زیر حذف نماید:  
1 - جهت درخواست حذف ترم حتما باید دانشجو دارای شرایط خاص مورد تایید شورای آموزشی دانشگاه باشد. موارد خاص جهت حذف ترم (موارد خاصی که در زمان تحصیل در یک نیمسال اتفاق می‌افتد):  
- بیماری حاد و صعب‌العلاج که منجر به بستری طولانی مدت شود (به تایید پزشک معتمد) 
- فوت اقوام درجه یک (پدر، مادر، خواهر، برادر، همسر و فرزند)
- حوادث غیر مترقبه 
2 - در صورتی که شورای آموزشی با درخواست حذف نیمسال دانشجو موافقت نماید آن نیمسال جزء سنوات تحصیلی ایشان محاسبه خواهد شد.
3 - حداکثر تعداد نیمسال‌هایی که دانشجویان با شرایط خاص و تایید شورای آموزشی دانشگاه می‌توانند از حذف ترم با احتساب سنوات یا مرخصی تحصیلی با احتساب سنوات استفاده نمایند در مجموع به شرح ذیل است:  
- مقطع کارشناسی: دو نیمسال 
- مقطع کارشناسی ارشد: یک نیمسال 
- مقطع دکتری: دو نیمسال 
4 - مهلت درخواست حذف ترم با احتساب سنوات حداکثر تا یک ماه قبل از شروع امتحانات پایان نیمسال خواهد بود.
5 - دانشجو از طریق سامانه گلستان، سربرگ پیشخوان خدمت، درخواست بررسی مشکلات آموزشی، نوع درخواست حذف ترم را تأیید و ارسال می‌نماید.
6 - در صورت مخالفت با درخواست حذف ترم، دانشجو موظف خواهد بود در تمامی امتحانات پایانی نیم‌سال شرکت نماید و در صورت عدم شرکت در امتحانات، نمره صفر برای دروس مذکور منظور خواهد شد.
7 - در صورت موافقت با حذف ترم دانشجویان نوبت دوم، پرداخت شهریه ثابت و متغیر نیمسال مورد تقاضا الزامی است.

ماده 11: به استناد ماده 22 آئین نامه یکپارچه گروه آموزشی باید قبل از شروع سال تحصیلی جدید نسبت به تعیین استاد راهنمای آموزشی مقطع کارشناسی طبق آئین نامه استاد راهنمای آموزشی وزارت عتف اقدام کند.
تبصره 1: برای دانشجویان مقطع کارشناسی ارشد، بعد از پذیرش و ثبت‌نام، مدیر گروه مربوطه) یا یکی از اعضای هیأت علمی مرتبط با رشته تحصیلی دانشجو) به عنوان استاد راهنمای تحصیلی تعیین و بر اساس ساز و کار مصوب دانشگاه هدایت دانشجو را تا انتخاب استاد راهنمای پایان‌نامه بر عهده گرفته و بر عملکرد آموزشی او نظارت داشته باشد.
تبصره 2: برای دانشجویان دکتری تخصصی، گروه موظف است برای هدایت تحصیلی دانشجو بعد از پذیرش و ثبت‌نام، بر اساس «دستورالعمل هدفمندسازی و تخصیص» و سهمیه تخصیص داده‌شده به عضو هیأت علمی، هر یک از اعضای هیأت علمی واجد شرایط را به عنوان «استاد راهنما» تعیین نماید و به تأیید شورای تحصیلات تکمیلی دانشکده برساند. استاد راهنما باید هدایت دانشجو را از لحاظ آموزشی و پژوهشی و راهنمای تحصیلی تا پایان دوره بر عهده داشته باشد.

ماده 12: تقویم آموزشی دانشگاه ملاک تمامی زمان‌بندی‌های آموزشی مورد نیاز نظیر زمان حذف و اضافه، حذف اضطراری دروس، نحوه اعتراض به نتایج امتحانات، تاریخ تجدید نظر و ... ‌باشد که در ابتدای هر نیمسال در سایت اصلی دانشگاه منتشر خواهد شد.

دوره‌های تحصیلی کاردانی و کارشناسی
ماده 13: مدت مجاز تحصیل در دوره‌های تحصیلی در دوره کارشناسی پیوسته 8 نیمسال است.
تبصره 1: د صورتی که سنوات دانشجو افزایش یابد با تایید شورای آموزشی دانشگاه، دانشجو در مقطع کارشناسی پیوسته حداکثر از 2 نیمسال سنوات ارفاقی بهره‌مند می‌شود.
تبصره 2: دانشجو باید دلایل کافی مبنی بر علت طولانی شدن تحصیل را به شورای آموزشی دانشگاه اعلام نماید. مسیر درخواست ثبت تمدید سنوات، پیشخوان خدمت سامانه گلستان، قسمت بررسی مشکلات آموزشی، نوع درخواست تمدید سنوات می‌باشد.
تبصره 3: در صورت افزایش سنوات، پرداخت هزینه برای دانشجوی مشمول آموزش رایگان جهت سنوات غیرمجاز (نیمسال نهم و دهم)، توسط هیأت امنای دانشگاه تصمیم‌گیری می شود.
تبصره 4: نیمسال‌هایی که دانشجو بابت افزایش سنوات، شهریه پرداخت می‌کند از مدت تعهد خدمت آموزش رایگان وی کسر می‌شود.
تبصره 5: حداقل مدت مجاز برای دانش آموختگی در دوره کارشناسی پیوسته 6 نیمسال تحصیلی می‌باشد.

دوره‌های تحصیلی کاردانی و کارشناسی
ماده 14: تحصیل همزمان دانشجوی دوره کاردانی و کارشناسی به شیوه حضوری در کلیه دانشگاه ها (دولتی و غیردولتی) و کلیه دوره‌های تحصیلی ممنوع است.
تبصره 1: دانشجوی دوره کارشناسی می تواند همزمان در شیوه های غیرحضوری کاردانی و کارشناسی که منتهی به مدرک تحصیلی رسمی می شود، تحصیل کند.
تبصره 2: تحصیل همزمان دانشجویان استعدادهای درخشان دوره کارشناسی بر اساس مصوبات شورای هدایت استعدادهای درخشان وزارت انجام می شود.

دوره‌های تحصیلی کاردانی و کارشناسی
ماده 15: نمره ارزشیابی از هر درس به صورت عددی از صفر تا 20 محاسبه می شود و حداقل نمره قبولی در هر درس 10 و میانگین کل قابل‌قبول در هر نیمسال 12 است و چنانچه میانگین نمرات دانشجو در هر نیمسال تحصیلی کمتر از 12 باشد؛ آن نیمسال، مشروط تلقی می شود. چنانچه دانشجو در دوره کاردانی و کارشناسی ناپیوسته دو نیمسال و در دوره کارشناسی پیوسته 3 نیمسال اعم از متوالی یا متناوب، مشروط شود از ادامه تحصیل محروم می‌شود.
تبصره 1: در صورتی که دانشجو مشروط شود در نیمسال بعد حداکثر 14 واحد درسی می‌تواند اخذ نماید.

دوره‌های تحصیلی کاردانی و کارشناسی
ماده 16: انتخاب حداقل 12 واحد درسی در هر نیمسال تحصیلی برای دانشجو الزامی است.
تبصره 1: حداکثر واحد درسی قابل اخذ در هر نیمسال تحصیلی 20 واحد و در بازه تابستان 6 واحد است.
تبصره 2: اگر میانگین نمرات دانشجویی در نیمسال تحصیلی حداقل 17 باشد، با تایید گروه آموزشی در نیمسال تحصیلی بعد می‌تواند حداکثر تا 24 واحد درسی اخذ نماید.
تبصره 3: در نیمسال تحصیلی آخر که دانشجو صرفا 24 واحد درسی باقیمانده دارد می‌تواند صرف‌نظر از میانگین کل (کمتر از 10 نباشد) و مشروطی، 24 واحد درسی را اخذ نماید. دانشجویی ترم آخر محسوب می‌شود که با احتساب دروس خودخوان حداکثر 24 واحد داشته باشد و امکان ثبت تمام 24 واحد در یک نیمسال وجود داشته باشد.
تبصره 4: در شرایط خاص که دانشجو با گذراندن حداکثر 8 واحد درسی دانش‌آموخته می‌شود، با تایید گروه آموزشی، می‌تواند واحدهای مذکور را در بازه تابستان اخذ کند.
تبصره 5: دانشجو نمی‌تواند همزمان از مفاد تبصره 3 و 4 این ماده استفاده کند.
تبصره 6: بازه تابستان، به عنوان نیمسال تحصیلی محسوب نمی‌شود. نمرات دروسی که دانشجو در بازه تابستان می‌گذراند، تنها در میانگین کل دانشجو محاسبه می‌شود و نمرات کسب‌شده در بازه تابستان، مشمول ضوابط مشروطی این آیین نامه یا تبصره 2 این ماده نمی‌شود.
تبصره 7: در نیمسال تابستان دانشجو مجاز به انتخاب دروس عمومی می‌باشند. درس (دروس) پایه در صورتی قابل اخذ هستند که دانشجو حداقل یکبار این درس (دروس) را مردود شده باشد. اخذ دروس غیر از عمومی و پایه در نیمسال تابستان مجاز نیست.
تبصره 8: در صورتی که دانشجو برای دانش آموختگی حداکثر دو درس نظری تا سقف 4 واحد درسی باقیمانده داشته باشد، با تایید گروه آموزشی می‌تواند آن دو درس را به صورت معرفی به استاد در آن نیمسال تحصیلی یا بازه تابستان اخذ کند.
تبصره 9: گروه‌های آموزشی بایستی دروسی که قابل اخذ به صورت معرفی به استاد نمی‌باشد را در ابتدای تحصیل به دانشجویان اطلاع‌رسانی نمایند.
تبصره 10: چنانچه دانشجو قبلا یک درس عملی- نظری را اخذ ولی نمره قبولی کسب نکرده باشد اما دوره عملی آن درس را گذرانده باشد، می‌تواند با رعایت مفاد تبصره 8 این ماده بخش نظری آن درس را بصورت معرفی به استاد اخذ نماید.

دوره‌های تحصیلی کاردانی و کارشناسی
ماده 17: به استناد تبصره 6 ماده 17 و تبصره 1 ماده 18 آئین نامه یکپارچه آموزشی، در خصوص نحوه محاسبه مشروطی در نیمسال‌هایی که بنا به دلایل موجه و خارج از اراده دانشجو میزان واحدهای اخذ شده و یا باقی‌مانده کمتر از 12 واحد می‌شود، همچون عدم امکان ارائه واحد درسی توسط دانشگاه، یا حذف موجه درس تعداد واحدهای انتخابی وی از حد نصاب کمتر باشد، نیمسال مورد بحث از لحاظ احتساب مشروطی یک نیمسال مستقل محسوب نمی‌شود. در صورتی که دانشجو در هر یک از نیمسال‌های مزبور میانگین نمرات کمتر از حد نصاب داشته باشد، برای احتساب مشروطی، معدل نیمسال مزبور با معدل نیمسال بعدی جمع و میانگین نمرات آن محاسبه می‌شود. توضیح این‌که در صورتی که میانگین نمرات واحدهای اخذ شده دو نیمسال متوالی دانشجو کمتر از 12 باشد، یک نیمسال مشروطی برای وی لحاظ خواهد شد.

دوره‌های تحصیلی کاردانی و کارشناسی
ماده 18: به استناد ماده 20 آئین نامه یکپارچه، دانشجویان مقطع کارشناسی در طول دوران تحصیل می‌توانند اقدام به تغییر رشته با رعایت ضوابط زیر کنند:  
1 - دانشجوی دوره‏ کارشناسی پیوسته با داشتن شرایط زیر می‏تواند از یک‌رشته یا گرایش به رشته یا گرایش دیگر تحصیلی تغییر رشته یا گرایش دهد:  
الف) وجود رشته یا گرایش مورد تقاضای دانشجو در دانشگاه 
ب) موافقت گروه آموزشی مبدأ و مقصد و با تأیید شورای آموزشی دانشگاه 
ج) داشتن کد رشته گرایش مقصد در کارنامه محرمانه 
د) امکان ادامه تحصیل دانشجو در رشته یا گرایش جدید در سنوات مجاز باقیمانده به تشخیص شورای آموزشی دانشگاه 
ه) برای دانشجویان پذیرش‌شده با سوابق تحصیلی نوع دیپلم تحصیلات متوسطه دانشجو باید با رشته جدید مطابقت داشته باشد.
2 - دانشجوی متقاضی باید حداقل 2 و حداکثر 4 نیمسال تحصیلی در رشته اول مشغول به تحصیل باشد و حداقل 6 / 1 (یک ششم) واحد درسی را گذرانده باشد.
تبصره 1: برای دانشجویان متقاضی تغییر رشته دارای معدل 17 و بالاتر که شرایط بند 2 را دارا نمی‌باشند، مرجع تصمیم‌گیری شورای آموزشی دانشگاه است.
3 - دانشجوی متقاضی تغییر رشته نباید در رشته اول بیش از یک نیمسال مشروط شده باشد.
4 - دانشجو صرفا در هر دوره تحصیلی برای یک‌بار می‏تواند با رعایت شرایط این شیوه‌نامه، تغییر رشته یا گرایش دهد.
5 - انتقال توأم با تغییر رشته یا گرایش در صورت احراز شرایط فوق‌الذکر و موافقت دانشگاه‏های مبداء و مقصد، فقط برای یکبار امکان‏پذیر است.
6 - دروسی که دانشجو در رشته قبلی گذرانده است در گروه آموزشی رشته جدید بررسی و معادل‌سازی می‌شود و فقط دروسی از وی پذیرفته می‌شود که به تشخیص گروه آموزشی، با دروس رشته جدید از لحاظ محتوایی و تعداد واحد اشتراک داشته باشد و نمره هر یک از آن دروس نیز از ۱۲ کمتر نباشد.
7 - دروس پذیرفته‌شده در کارنامه دانشجو ثبت و نمرات آن‌ها در محاسبه میانگین کل منظور می‌شود، ولی نمرات دروس پذیرفته نشده، بدون احتساب در میانگین، در کارنامه دانشجو باقی می‌ماند. چنانچه میانگین کل واحدهای پذیرفته نشده او کمتر از ۱۲ باشد، جمعا به عنوان یک نیم‌سال مشروطی برای دانشجو در رشته جدید منظور می‌شود.
8 - تغییر رشته از دوره‌های پایین‌تر به بالاتر، از غیردولتی به دولتی، از شبانه به روزانه، از صرفا با سوابق تحصیلی به با آزمون، از غیرحضوری به نیمه حضوری و حضوری ممنوع است ولی بر عکس آن مجاز است.
9 - دانشجوی متقاضی تغییر رشته و یا تغییر گرایش باید درخواست خود را بر اساس فرآیند مربوطه در سامانه گلستان ثبت کند. این درخواست‌ها در نیمسال اول حداکثر تا آخر آذر ماه و در نیمسال دوم حداکثر تا پایان مرداد ماه باید ثبت گردد.

دوره‌های تحصیلی کاردانی و کارشناسی
ماده 19: در صورتی که دانشجوی منصرف یا محروم از تحصیل در دوره کارشناسی پیوسته حداقل 68 واحد درسی (شامل حداکثر 10 واحد دروس عمومی) را با نمره قبولی بگذراند و میانگین کل واحدهای گذرانده شده وی 12 یا بالاتر باشد، می تواند مدرک دوره کاردانی همان رشته را دریافت کند. در غیر این صورت به چنین دانشجویی و همچنین به دانشجوی منصرف یا محروم از تحصیل در دوره کاردانی و کارشناسی ناپیوسته، فقط یک گواهی مبنی بر تعداد واحدهای گذرانده شده داده می‌شود.
تبصره 1: در رشته‌های فنی و مهندسی واژه «مهندسی» از عنوان رشته برای دانشجویان مشمول دریافت کاردانی بین مقطعی حذف می‌شود. مگر در موارد استثناء که کلمه مهندسی از ارکان اصلی رشته می‌باشد (مانند رشته مهندسی پزشکی).
تبصره 2: مدرک کاردانی حسب تقاضای رسمی دانشجو و صرف‌نظر از وجود دوره کاردانی مصوب در آن رشته یا مجری بودن دانشگاه محل تحصیل دانشجو، صادر می شود.

دوره‌های تحصیلی کاردانی و کارشناسی
ماده 20: ملاک دانش آموختگی برای دوره های کاردانی، کارشناسی پیوسته و ناپیوسته، گذراندن کلیه واحدهای دوره و داشتن میانگین کل حداقل 12 در پایان دوره است.
تبصره 1: چنانچه میانگین کل دانشجوی کاردانی یا کارشناسی پس از گذراندن تمام واحدهای درسی دوره کمتر از 12 باشد، تنها یک نیمسال «با رعایت سقف مجاز سنوات تحصیلی» به وی فرصت داده می شود تا مجددا با انتخاب حداکثر 16 واحد از درس های تخصصی و پایه که در آن نمره قبولی بین 10 تا 12 را کسب کرده است، میانگین کل دوره را به حداقل 12 برساند تا امکان دانش آموختگی بیابد در غیر این صورت دانشجو از ادامه تحصیل محروم می‌شود. پرداخت هزینه این دروس برای دانشجویان مشمول آموزش رایگان، توسط هیأت امنای دانشگاه تصمیم‌گیری می شود.

دوره‌های تحصیلی کاردانی و کارشناسی
ماده 21: تاریخ دانش آموختگی، زمان ثبت آخرین نمره درس دانشجو در آموزش دانشگاه است.

دوره کارشناسی ارشد
ماده 22: با استناد ماده 26 آئین نامه یکپارچه آموزشی، درخصوص سنوات مجاز و همچنین نحوه تمدید سنوات، رعایت موارد زیر الزامی است:  
1 - مدت مجاز تحصیل در دوره کارشناسی ارشد 4 نیمسال تحصیلی است و تحصیل در این دوره تمام وقت است.
2 - افزایش سنوات فقط برای نیمسال پنجم دانشجو ممکن خواهد بود و تصمیم‌گیری در این خصوص برعهده شورای تحصیلات تکمیلی دانشگاه است.
3 - افزایش سنوات تحصیلی در نیمسال پنجم تنها برای دانشجویانی رایگان خواهد بود که براساس ماده 32 آئین نامه یکپارچه پروپوزال (پیشنهاده) خود را قبل از شروع نیمسال سوم به تصویب دانشگاه رسانده باشند.
4 - چنانچه دانشجو تا پایان نیمسال تحصیلی چهارم پیشنهاده خود را به تصویب دانشگاه نرساند، از ادامه تحصیل محروم می‌شود.
5 - افزایش سنوات نیمسال ششم و پس از آن طبق ضوابط برعهده شورای تحصیلات تکمیلی و شورای بررسی موارد خاص است و در صورت موافقت با تمدید سنوات ایشان، شهریه مطابق با تعرفه مصوب هیأت امنای دانشگاه اخذ خواهد شد.
6 - تمدید سنوات دانشجویی که در پایان نیمسال چهارم پیشنهاده مصوب ندارد فقط در صورتی ممکن است که دانشجو در طول مدت تحصیل یا از مرخصی تحصیلی استفاده کرده یا مجبور به گذراندن حداقل 10 واحد درس جبرانی شده باشد.
7 - دانشجو در صورت نیاز به افزایش سنوات نیم‌سال پنجم، مشروط به این‌که دارای پیشنهاده مصوب باشد، موظف است مطابق تقویم آموزشی دانشگاه حداقل یک ماه قبل از شروع نیم‌سال پنجم، درخواست خود را در «سامانه گلستان» ثبت نماید و به تأیید استاد راهنما، مدیر گروه و معاون آموزشی و تحصیلات تکمیلی دانشکده برساند. عواقب ناشی از عدم مراجعه در زمان مقرر برای افزایش سنوات بر عهده دانشجو می‌باشد.

دوره کارشناسی ارشد
ماده 23: تحصیل همزمان دانشجوی دوره کارشناسی ارشد در کلیه شیوه های آموزشی و در کلیه دوره‌های تحصیلی دانشگاه ها (دولتی و غیردولتی) ممنوع است.

دوره کارشناسی ارشد
ماده 24: نمره ارزشیابی هر درس به صورت عددی از صفر تا 20 محاسبه می شود و حداقل نمره قبولی در هر درس 12 است. میانگین قابل‌قبول در هر نیمسال 14 است و چنانچه میانگین نمرات دانشجو در هر نیمسال تحصیلی کمتر از 14 باشد دانشجو در آن نیمسال مشروط تلقی می شود. 2 نیمسال مشروطی اعم از متوالی یا متناوب در دوره کارشناسی ارشد منجر به محرومیت از تحصیل دانشجو می‌شود.

دوره کارشناسی ارشد
ماده 25: اخذ حداقل 8 واحد درسی تا حداکثر 14 واحد درسی در هر نیمسال تحصیلی توسط دانشجو الزامی است.
تبصره 1: دانشجو در نیمسال آخر تحصیلی از شرط اخذ حداقل واحد آموزشی معاف است.

دوره کارشناسی ارشد
ماده 26: در صورتی که به دلایل خارج از اراده دانشجو، همچون عدم امکان ارائه واحد درسی توسط دانشگاه، تعداد واحدهای انتخابی وی (بدون احتساب پایان‌نامه) از حد نصاب کمتر باشد، نیمسال مورد بحث از لحاظ احتساب مشروطی یک نیمسال مستقل محسوب نمی‌شود. در صورتی که دانشجو در هر یک از نیمسال‌های مزبور میانگین نمرات کمتر از حد نصاب داشته باشد، برای احتساب مشروطی، میانگین نمرات نیمسال مزبور با نیمسال بعدی جمع و میانگین نمرات آن محاسبه می‌شود. توضیح اینکه در صورتی که میانگین نمرات دو نیمسال دانشجو کمتر از 14 باشد، یک نیمسال مشروطی برای وی لحاظ خواهد شد.

دوره کارشناسی ارشد
ماده 27: در شرایط اضطرار، حذف یک درس با درخواست دانشجو در سامانه گلستان، در بازه اعلام‌شده در تقویم آموزشی دانشگاه و با رعایت و احتساب آن نیمسال در سنوات تحصیلی امکان‌پذیر است. حذف درس برای دانشجویانی که واحدهای باقیمانده آنها پس از حذف درس به کمتر از حد نصاب دوره (8 واحد) می‌رسد ممنوع است.

دوره کارشناسی ارشد
ماده 28: دانشجوی پذیرفته‌شده موظف است در زمان‌های اعلام‌شده توسط دانشگاه جهت ثبت‌نام و انتخاب واحد مراجعه کند، عدم مراجعه دانشجو برای نام‌نویسی برای یک نیمسال بدون اطلاع و عذر موجه به منزله ترک تحصیل است و دانشجو از ادامه تحصیل محروم می‌شود. در موارد استثنایی که دانشجو عدم ثبت‌نام و انتخاب واحد خود را موجه می‌داند، باید دلایل آن را حداقل تا یک ماه قبل از پایان همان نیمسال به صورت مکتوب به اداره امور آموزشی دانشگاه ارائه دهد. در صورت تایید موجه بودن ترک تحصیل توسط شورای تحصیلات تکمیلی دانشگاه، آن نیمسال جزو مدت مجاز تحصیل وی محسوب و مرخصی تحصیلی برای آن نیمسال صادر می‌شود.

دوره کارشناسی ارشد
ماده 29: برگزاری دروس دوره کارشناسی‌ارشد به صورت معرفی به استاد (خودخوان) مجاز نیست.

دوره کارشناسی ارشد
ماده 30: گذراندن همه واحدهای درسی شرط لازم برای اخذ واحد پایان‌نامه است.
تبصره 1: دانشجوی ترم آخر به تشخیص گروه از شرط ماده 30 مستثنی است.

دوره کارشناسی ارشد
ماده 31: به استناد ماده 33 آئین نامه یکپارچه آموزشی، تعداد واحدهای دروس جبرانی به تشخیص گروه حداکثر 12 واحد است.(هزینه دروس جبرانی برای تمام دانشجویان اعم از روزانه و نوبت دوم توسط هیأت امنای دانشگاه تعیین می‌شود).
تبصره 1: تعیین تعداد و فهرست عناوین دروس جبرانی بایستی در شورای گروه آموزشی و بر اساس برنامه درسی دوره و رشته مورد نظر مشخص‌شده و صورت‌جلسه مربوطه از طریق معاون آموزشی دانشکده به حوزه تحصیلات تکمیلی دانشگاه اعلام شود. گروه آموزشی ملزم است به گونه‌ای برنامه‌ریزی نماید که کل واحدهای جبرانی حداکثر تا پایان نیم‌سال دوم ارائه و توسط دانشجو اخذ گردد. در انتخاب دروس توسط دانشجو، اولویت با دروس جبرانی است.
تبصره 2: در صورتی‌که دانشجویی ۸ تا ۱۲ واحد از دروس جبرانی را گذراند، یک نیم‌سال به سنوات مجاز او (رایگان برای دانشجویان روزانه) اضافه می‌شود.
در صورتی که کمتر از 8 واحد گذرانده باشد، به میزان N / 8 به سنوات مجاز دانشجو (رایگان برای دانشجویان روزانه) اضافه خواهد شد (N= تعداد واحد جبرانی گذرانده)  
تبصره 3: کسب نمره قبولی 12 در دروس جبرانی، الزامی است ولی نمره مذکور در میانگین نیم‌سال و کل دانشجو محاسبه نمی‌شود.
تبصره 4: دانشجو بایستی دروس جبرانی را با حضور در کلاس‌های دایر دوره کارشناسی بگذراند و گروه نمی‌تواند برای این دروس کلاس جدید برگزار نماید.
تبصره 5: چنانچه همراه با دروس جبرانی، کمتر از ۸ واحد از دروس اصلی دوره کارشناسی‌ارشد اخذ شود و میانگین نمرات کمتر از ۱۴ شود، آن نیم‌سال جزو مشروطی دانشجو محسوب نمی‌شود.

دوره کارشناسی ارشد
ماده 32: «تغییر رشته» یا «انتقال» دانشجوی دوره کارشناسی ارشد در همان دانشگاه یا سایر دانشگاه ها (دولتی و غیردولتی) ممنوع است.
اما تغییر گرایش فقط در همان مجموعه امتحانی و در صورت کسب نمره مجاز در آزمون مطابق اعلام سازمان سنجش آموزش کشور منوط به تایید شورای آموزشی دانشگاه امکان‌پذیر است.

دوره کارشناسی ارشد
ماده 33: تیم راهنمایی و مشاوره پایان‌نامه دانشجوی کارشناسی‌ارشد شامل استاد (ان) راهنمای واجد شرایط مطابق «دستورالعمل هدفمند سازی و تخصیص» و در صورت وجود، استاد (ان) مشاور می‌باشند.
1 - انتخاب استاد (ان) مشاور، به پیشنهاد استاد راهنمای اول و تأیید گروه آموزشی، از میان اعضای هیأت علمی یا متخصصان حرفه‌ای (غیر دانشجو) دارای صلاحیت و مرتبط به رشته تحصیلی دانشجو امکان‌پذیر است. حداقل مدرک تحصیلی برای استاد مشاور غیر عضو هیات علمی باید کارشناسی ارشد باشد.
تبصره 1: در صورتی که پایان‌نامه تقاضا محور باشد، انتخاب استاد مشاور با مقطع کارشناسی با حداقل 5 سال سابقه در حوزه تخصصی مربوطه با تایید گروه آموزشی بلامانع است.
2 - پایان‌نامه می‌تواند با نظر استاد راهنمای اول تا 2 استاد راهنما داشته باشد و تعداد اساتید مشاور بسته به نظر استاد راهنمای اول است. استاد راهنمای اول باید عضو هیأت علمی گروه آموزشی مربوطه باشد و مسئولیت کامل نظارت بر پایان‌نامه را بر عهده دارد. در مواردی که پایان‌نامه بیش از یک استاد راهنما دارد، درصد مشارکت استاد راهنمای اول نباید از 50 درصد کمتر باشد. درصد مشارکت استاد راهنمای دوم (حداقل مرتبه استادیاری) و استاد (ان) مشاور توسط استاد راهنمای اول مشخص می‌شود.
3 - در موارد خاص در صورت ضرورت و نبود متخصص مرتبط در گروه، دانشکده و دانشگاه، به پیشنهاد استاد راهنمای اول و تأیید شورای گروه و شورای تحصیلات تکمیلی دانشکده و با موافقت معاون آموزشی و تحصیلات تکمیلی دانشگاه، انتخاب استاد راهنمای دوم با حداقل مرتبه استادیاری و دارای شرایط پذیرش دانشجوی کارشناسی‌ارشد مطابق «دستورالعمل هدفمند‌سازی و تخصیص» و انتخاب استاد مشاور، از خارج از دانشگاه امکان‌پذیر است.
4 - اساتید بازنشسته دانشگاه با حداقل مرتبه استادیاری با درخواست استاد راهنمای اول و تأیید گروه و شورای تحصیلات تکمیلی دانشکده، می‌توانند مسئولیت استاد مشاور را بر عهده داشته باشد.
در خصوص واگذاری مسئولیت استاد راهنمای دوم به اساتید بازنشسته دانشگاه، به «دستورالعمل هدفمند سازی و تخصیص» مراجعه شود.

دوره کارشناسی ارشد
ماده 34: برای جهت‌دهی به محورهای مطالعاتی و تحقیقاتی دانشجویان کارشناسی‌ارشد در انتخاب موضوع و تدوین پیشنهاده، رویکردها و سیاست‌های کلان به شرح ذیل تعیین می‌گردد:  
الف) گسترش مرزهای دانش 
ب) هدایت پایان‌نامه‌های تحصیلات تکمیلی به منظور رفع نیازها و مشکلات اصلی استان و کشور 
ج) انجام تحقیقات هدفمند در راستای چشم‌انداز توسعه علمی کشور با تاکید بر نوآوری و فناوری 
د) انجام پژوهش‌های تقاضا محور و محصول محور 
ه) انجام تحقیقات گروهی و بین‌رشته‌ای 

دوره کارشناسی ارشد
ماده 35: دانشجو موظف است تا قبل از شروع نیم‌سال سوم تحصیلی، پیشنهاده خود را با رعایت ماده 34 با نظر استاد راهنما در گروه آموزشی مربوطه تصویب نموده و تا پایان نیم‌سال سوم تحصیلی، پیشنهاده خود را در دانشکده به تصویب رساند. مراحل تدوین و بررسی پیشنهاده پایان‌نامه به شرح ذیل است:  
الف) تدوین پیشنهاده توسط دانشجو و تأیید آن توسط استاد راهنمای اول 
ب) پیشنهاده در شورای گروه بررسی و تأیید شده و در شورای تحصیلات تکمیلی دانشکده تصویب می‌شود. در صورت عدم تأیید در هر مرحله جهت اصلاح به دانشجو عودت می‌شود.
ج) پیشنهاده تأیید شده، در «سامانه گلستان» توسط دانشجو بارگذاری شود و درصورت نداشتن اشکال، به ترتیب توسط استاد راهنمای اول، مدیر گروه و معاون آموزشی و تحصیلات تکمیلی دانشکده و حوزه تحصیلات تکمیلی تأیید می‌شود. در غیر اینصورت، جهت اصلاح به مرحله قبل و دانشجو عودت داده می‌شود.
تبصره 1: رعایت حداقل بازه زمانی 4 ماهه بین تأیید پیشنهاده توسط معاون آموزشی و تحصیلات تکمیلی دانشکده در «سامانه گلستان» تا تاریخ پیشنهادی دفاع الزامی است.
د) اگر در تیم راهنمایی و مشاوره رساله، فردی خارج از دانشگاه باشد، کلیه مراحل اداری مربوط به اخذ مجوز از مراجع قانونی برای استاد مدعو، توسط مدیر گروه انجام می‌شود.
تبصره 1: هر گونه تغییر جزئی در موضوع پایان‌نامه، که به تأیید استاد راهنما، شورای گروه و دانشکده رسیده است؛ می‌بایست به تحصیلات تکمیلی دانشگاه ارسال گردد.
تبصره 2: تغییر کلی موضوع و محتوی پیشنهاده، حداکثر تا نیمسال چهارم تحصیلی دانشجو با درخواست استاد راهنما با ذکر دلایل توجیهی کافی و در صورت تأیید شورای گروه و شورای تحصیلات تکمیلی دانشکده امکان‌پذیر است و در صورت موافقت، بلافاصله مراحل ذکر شده در ماده 35 تکرار شود.

دوره کارشناسی ارشد
ماده 36: دانشجو موظف است در طول اجرای پایان‌نامه، در هر زمانی که استاد راهنما تعیین کند، نتیجه تحقیقات خود را به وی گزارش نماید.
تبصره 1: فعالیت‌های علمی و پژوهشی دانشجو در مرحله تدوین پایان‌نامه باید با هدایت و نظارت استاد راهنما باشد.
تبصره 2: پایان‌نامه باید مطابق با دستور العمل تنظیم و نگارش پایان‌نامه‌های دانشگاه و به زبان فارسی تهیه شود. ارائه چکیده به زبان فارسی و انگلیسی الزامی است. دانشجویان رشته زبان خارجی باید پایان‌نامه خود را به همان زبان تهیه کنند.
تبصره 3: در موارد خاص و با پیشنهاد استاد راهنما، تأیید گروه و موافقت دانشکده، درخواست نگارش پایان‌نامه به دو زبان فارسی و انگلیسی در شورای تحصیلات تکمیلی دانشگاه قابل طرح و در صورت تصویب، قابل اجراست.
تبصره 4: ارسال مقالات مستخرج از پایان‌نامه برای چاپ در نشریات باید با هماهنگی استاد راهنما باشد.

دوره کارشناسی ارشد
ماده 37: برای ثبت درخواست دفاع، باید نمرات تمامی دروس واحدهای آموزشی دانشجو در «سامانه گلستان» با حداقل نمره قبولی ثبت و تأیید شده باشد و میانگین کل نمرات دانشجو حداقل ۱۴ باشد. در ضمن اخذ واحد پایان‌نامه در آن نیمسال الزامی است. اخذ واحد پایان‌نامه در نیمسال تابستانی در صورتیکه دانشجو واحد پایان‌نامه را در نیمسال بهاری قبل اخذ نموده باشد، الزامی نیست.

دوره کارشناسی ارشد
ماده 38: ملاک دانش آموختگی، گذراندن کلیه واحدهای دوره و داشتن میانگین کل نمرات حداقل 14 و دفاع از پایان‌نامه است.
تبصره 1: چنانچه میانگین کل نمرات دانشجویی پس از گذراندن تمام واحدهای آموزشی دوره کمتر از 14 باشد دانشجو اجازه دفاع از پایان‌نامه را ندارد و تنها یک نیمسال با رعایت سقف مجاز سنوات تحصیلی به وی فرصت داده می‌شود تا با اخذ مجدد حداکثر 8 واحد از درس‌هایی که در آن نمره بین 12 تا 14 را کسب کرده است، میانگین کل نمرات را به حداقل 14 برساند. در این صورت اجازه دفاع از پایان‌نامه به وی داده می‌شود.

دوره کارشناسی ارشد
ماده 39: درخواست اخذ مجوز دفاع می‌بایست در «سامانه گلستان» توسط دانشجو ثبت شود و در صورت تأیید، درخواست دفاع به ترتیب توسط استاد راهنمای اول، مدیر گروه و معاون آموزشی و تحصیلات تکمیلی دانشکده تأیید شود. سپس حوزه تحصیلات تکمیلی نسبت به صدور مجوز با مهلت 10 روزه اقدام نماید. در صورت عدم تأیید در هر مرحله، جهت اصلاح به مرحله قبل و دانشجو برگشت داده می‌شود.
1 - جلسه دفاع از پایان‌نامه کارشناسی ارشد با حضور هیأت داوران تشکیل می‌شود. ترکیب هیأت داوران به شرح ذیل است: 
- نماینده تحصیلات تکمیلی (بدون حق رای).
- استادان راهنما و مشاور 
- دو نفر داور با حداقل مرتبه استادیاری، با انتخاب شورای گروه از لیست پیشنهادی استاد راهنما (حداقل چهار نفر پیشنهاد شود) و تأیید شورای تحصیلات تکمیلی دانشکده (لازم به ذکر است هیچگونه هزینه‌ای بجز حق‌الزحمه داوری به داور خارج از دانشگاه برای داوری پایان‌نامه پرداخت نمی‌گردد).
2 - داور (ان) و استاد (ان) مشاور در صورتیکه عضو هیأت علمی خارج از دانشگاه باشند، می‌توانند بصورت مجازی در جلسه دفاع حضور یابند. درصورتی که استاد مشاور داخلی بنا به دلایلی خارج از اراده خود، قادر به شرکت در جلسه دفاع بصورت حضوری نباشند، استاد راهنمای اول موظف است قبل از برگزاری جلسه دفاع مجوزهای لازم را از گروه و دانشکده اخذ نماید. همچنین در موارد خاصی که پایان‌نامه دو استاد راهنما دارد، درصورت درخواست استاد راهنمای اول با ذکر دلایل توجیهی برای عدم امکان شرکت یکی از اساتید راهنما درخواست برگزاری جلسه دفاع از پایان‌نامه در شورای تحصیلات تکمیلی دانشگاه قابل بررسی است.

دوره کارشناسی ارشد
ماده 40: ارزشیابی پایان‌نامه در جلسه دفاعیه و توسط هیأت داوران انجام می‌شود. نمره پایان‌نامه در میانگین کل نمرات محاسبه نمی‌شود و ارزشیابی آن به صورت کیفی و به شرح زیر انجام می‌شود.
- مردود (کمتر از 14)  
- متوسط (99 / 15 - 14)  
- خوب (99 / 17 - 16) 
- خیلی خوب (99 / 18 - 18)  
- عالی (20 - 19)  
1 - برای تعیین نمره پایان‌نامه دانشجو، میانگین نمرات استادان راهنما با ضریب 1 ٫ 5، میانگین نمرات استادان مشاور با ضریب یک و نمرات هریک از دو داور با ضریب یک در نظر گرفته می‌شود.
2 - تغییر نمره پایان‌نامه که توسط هیأت داوران تایید شده است توسط سایر مراجع دانشگاه، به هیچ عنوان مجاز نیست.
3 - هیأت داوران موظف است در جلسه دفاع، برای شرایطی که دانشجو اصلاحات را پس از 3 ماه انجام ندهد یا اصلاحات توسط استاد راهنما تایید نشود، نحوه ارائه نمره نهایی و قبولی یا عدم قبولی پایان‌نامه را تعیین تکلیف کند.
4 - دانشجو باید حداکثر ظرف مدت سه ماه پس از دفاع، پایان‌نامه اصلاح‌شده را با تأیید مجدد استاد راهنما و داوران، به دانشکده تحویل دهد. پس از تأیید دانشکده، دانشجو باید ظرف حداکثر یک ماه به همراه کلیه مدارک تکمیل‌شده مربوط به فراغت از تحصیل و پایان‌نامه اصلاح‌شده به حوزه تحصیلات تکمیلی جهت تکمیل فرایند فراغت از تحصیل مراجعه نماید.
5 - چنانچه ارزشیابی پایان‌نامه مردود اعلام شود، با تأیید هیأت داوران حداکثر یک نیمسال تحصیلی به دانشجو اجازه داده می شود تا پس از اعمال نظرات اصلاحی هیئت داوران، یک‌بار دیگر در جلسه دفاع شرکت و از پایان‌نامه خود دفاع کند. در صورت عدم موفقیت دانشجو در دفاع از پایان‌نامه در بار دوم، دانشجو از ادامه تحصیل محروم می‌شود.
6 - تاریخ دانش آموختگی، روز دفاع و کسب درجه قبولی از پایان نامه است.

دوره کارشناسی ارشد
ماده 41: در موارد ذیل دانشجو از ادامه تحصیل در دوره کارشناسی‌ارشد محروم می‌شود:  
الف) به پایان رسیدن سقف سنوات مجاز تحصیل دانشجو 
ب) دو نیم‌سال مشروط شدن دانشجو 
ج) عدم کسب میانگین کل 14 از کل واحدهای آموزشی 
د) مردود شدن از پایان‌نامه 

دوره کارشناسی ارشد
ماده 42: چنانچه دانشجو در حین تدوین پایان‌نامه اقدام به تخلف علمی (سرقت علمی، جعل، تقلب، کپی‌برداری و غیره) نماید و این موضوع از سوی موسسه اثبات شود، از ادامه تحصیل محروم و صرفا گواهی مبنی بر تعداد واحدهای گذرانده دریافت می‌کند.
1 - احراز و اثبات تخلف علمی دانشجو پس از اتمام پایان‌نامه از سوی موسسه، منجر به ابطال مدرک تحصیلی صادر شده خواهد شد.

دوره کارشناسی ارشد
ماده 43: در صورت محروم شدن یا انصراف دانشجو از ادامه تحصیل در دوره کارشناسی‌ارشد، دانشگاه می‌تواند با رعایت ضوابط و مقررات مربوطه و بعد از تسویه حساب دانشجو، صرفا گواهی تعداد واحدهای کارنامه را براساس کارنامه تحصیلی دانشجو صادر و در اختیار وی قرار دهد.

دوره دکتری تخصصی
ماده 44: با استناد به ماده 39 آئین نامه یکپارچه آموزشی، در خصوص سنوات مجاز، نحوه تمدید سنوات و حضور تمام وقت دانشجو و انتخاب واحد رعایت بندهای ذیل الزامی است:  
1 - مدت مجاز تحصیل در دوره دکتری تخصصی، حداقل شش نیم‌سال تحصیلی و حداکثر هشت نیم‌سال تحصیلی است.
2 - در صورتی که دانشجو در مدت مقرر دانش‌آموخته نشود، شورای تحصیلات تکمیلی دانشگاه اختیار دارد به پیشنهاد استاد راهنما، مدت تحصیل را حداکثر تا دو نیم‌سال تحصیلی افزایش دهد. برای دانشجوی مشمول آموزش رایگان، تحصیل در نیم‌سال نهم تنها برای دانشجویانی رایگان خواهد بود که براساس ماده 43 آیین‌نامه یکپارچه، تا پایان نیمسال چهارم آزمون جامع را قبول شده و قبل از انتهای نیمسال پنجم پیشنهاده خود را به تصویب گروه آموزشی رسانده باشند. نیم‌سال دهم برای تمام دانشجویان منوط به پرداخت هزینه ثابت است که طبق تعرفه هیأت امنا تعیین و طبق شیوه‌نامه مصوب دانشگاه دریافت می‌شود. چنانچه دانشجو در این مدت دانش‌آموخته نشود، از ادامه تحصیل محروم خواهد شد.
3 - در مواردی که دانشجو نیاز به افزایش سنوات دارد، موظف است مطابق تقویم آموزشی دانشگاه حداقل یک ماه قبل از پایان نیم‌سال منتهی به درخواست افزایش سنوات، درخواست خود را در سامانه آموزشی پژوهشی دانشگاه (سامانه گلستان) ثبت نماید. درخواست افزایش سنوات می‌بایست به تأیید استاد راهنما، مدیر گروه و معاون آموزشی و تحصیلات تکمیلی دانشکده برسد. عواقب ناشی از عدم مراجعه در زمان مقرر برای افزایش سنوات، بر عهده دانشجو می‌باشد.
4 - تحصیل در دوره دکتری به صورت تمام‌وقت می‌باشد. همچنین تحصیل همزمان دانشجوی این دوره در همان دوره یا سایر دوره‌های تحصیلی دانشگاه‌ها (دولتی و غیر دولتی) ممنوع است. مسئولیت حضور و غیاب دانشجو در دانشگاه به عهده استاد راهنما و مدیر گروه می‌باشد و در صورت عدم حضور تمام وقت دانشجو، موضوع باید به ترتیب از طریق استاد راهنما، مدیر گروه، معاون آموزشی و پژوهشی دانشکده به حوزه تحصیلات تکمیلی دانشگاه اعلام شود. ارائه حکم ماموریت به تحصیل تمام وقت و یا مرخصی برای دانشجویانی که مستخدم دولت و یا شاغل در بخش‌های خصوصی هستند الزامی است. در صورت عدم حضور تمام وقت در دانشگاه به هر دلیل، شورای تحصیلات تکمیلی دانشگاه در خصوص محرومیت از تحصیل دانشجو تصمیم‌گیری می‌نماید.
5 - آموزش در مقطع دکتری تخصصی در دانشگاه مبتنی بر نظام ترمی- واحدی انجام می‌شود.
6 - هر نیم‌سال تحصیلی هجده هفته، شامل شانزده هفته آموزش و دو هفته ارزشیابی پایان نیم‌سال تحصیلی است.
7 - تعداد واحدهای دوره دکتری 36 واحد است که از این تعداد، 12 تا 18 واحد آموزشی و 18 تا 24 واحد پژوهشی است که در برنامه درسی هر رشته تحصیلی لحاظ می‌شود.
8 - دانشجو در هر نیم‌سال تحصیلی لازم است حداقل 6 و حداکثر 10 واحد آموزشی انتخاب کند.
9 - حداقل نمره قبولی در هر درس 14 از 20 و میانگین کل نمرات قابل‌قبول پس از گذراندن تمام واحدهای آموزشی 16 از 20 است.
10 - چنانچه میانگین کل نمرات دانشجو پس از گذراندن تمام واحدهای آموزشی کمتر از 16 باشد با نظر استاد راهنما و تأیید گروه، به دانشجو اجازه داده می‌شود فقط در یک نیم‌سال تحصیلی «با رعایت سقف مجاز سنوات تحصیلی» با انتخاب حداکثر 6 واحد از درس هایی که در آن نمره بین 14 تا 16 را کسب کرده است، میانگین کل دوره را به حداقل 16 برساند تا به وی اجازه ورود به ارزیابی جامع داده  شود. در غیر این صورت، دانشجو از ادامه تحصیل محروم می‌شود.
11 - محاسبه میانگین کل نمرات دانشجو بر اساس تمام نمرات ثبت‌شده از دروس گذرانده و مردود شده صورت می‌پذیرد.
12 - دانشجویان دکتری در درس سمینار باید یک سخنرانی از نتیجه مطالعات خود در این درس در گروه آموزشی ارائه دهند.
13 - برگزاری دروس دوره دکتری به صورت معرفی به استاد (خودخوان) مجاز نیست.
14 - در تصمیم‌گیری راجع به اخذ تعداد واحدهای درسی و رساله برای دانشجویان دکتری یک‌رشته گرایش و یک ورودی بایستی به صورت یکسان عمل شود و مسئولیت آن بر عهده گروه آموزشی بوده و بر اساس برنامه درسی مصوب شورای برنامه‌ریزی آموزش عالی به تأیید شورای برنامه‌ریزی درسی دانشگاه می‌باشد.
15 - اخذ واحد رساله منوط به موفقیت در ارزیابی جامع است و دانشجو موظف است پس از اولین نیم‌سال اخذ رساله، در هر نیم‌سال واحد رساله را انتخاب نماید.
عدم ثبت‌نام رساله در زمان مقرر، به منزله‌ی انصراف دانشجو از تحصیل تلقی می‌شود.
16 - دانشجوی مشمول آموزش رایگان، در صورت حذف غیر موجه درس در سنوات غیر مجاز، موظف است برای انتخاب مجدد همان درس یا درس جایگزین آن، هزینه مربوط به آن را بر اساس تعرفه مصوب هیأت امنا دانشگاه پرداخت نماید.
17 - ارزیابی پیشرفت تحصیلی دانشجو در هر درس، از سوی مدرس (یا مدرسان) آن درس و بر اساس حضور و فعالیت در کلاس، انجام تکالیف و نتایج آزمون کتبی مرحله‌ای و پایانی برای دروس نظری و نظری-عملی در هر نیم‌سال تحصیلی صورت می‌پذیرد و بر مبنای عددی از صفر تا بیست تعیین می‌شود.
18 - چنانچه دانشجو در طول نیم‌سال تحصیلی، در یک درس بیش از سه شانزدهم از کلاس‌های یک درس یا در جلسه امتحان پایان نیم‌سال آن درس غیبت کند، این غیبت غیر موجه تلقی می‌شود و نمره آن درس صفر می‌شود.
19 - دانشجوی نوبت دوم ملزم به پرداخت شهریه درس حذف‌شده و درس مجدد اخذ شده می‌باشد.

دوره دکتری تخصصی 
ماده 45: برای تدریس دروس در دوره دکتری، عضو هیأت علمی باید حداقل چهار نیم‌سال سابقه تدریس داشته باشد که حداقل دو نیم‌سال آن در دوره کارشناسی‌ارشد باشد.
تبصره 1: در موارد خاص با تأیید شورای گروه، شورای تحصیلات تکمیلی دانشکده و شورای تحصیلات تکمیلی دانشگاه، ارائه درس توسط عضو هیأت علمی با کمتر از دو نیم‌سال سابقه تدریس در دوره کارشناسی‌ارشد قابل بررسی است مشروط بر این‌که عضو هیات علمی متخصص واجد شرایطی برای تدریس درس ارائه‌شده در گروه نبوده و درس مرتبط با موضوع کاری پیش‌بینی‌شده برای رساله دانشجو باشد.

دوره دکتری تخصصی 
ماده 46: دانشجو با رعایت موارد ذیل مجاز به شرکت در ارزیابی جامع می‌باشد،  الف) کسب حداقل نمره قبولی زبان انگلیسی (بر اساس شیوه‌نامه مصوب دانشگاه)  ب) کسب میانگین کل نمرات حداقل 16 از تمام واحدهای آموزشی ب) انتخاب واحد آمادگی جامع برای امتحان جامع ج) کسب مجوز از شورای گروه، شورای تحصیلات تکمیلی دانشکده و حوزه تحصیلات تکمیلی.
تبصره 1: مدت مجاز مرحله آموزشی تا پایان مراحل ارزیابی جامع، حداکثر تا ۴ نیم‌سال از شروع تحصیل است. در صورتی‌که دانشجو در مدت مجاز موفق به گذراندن ارزیابی جامع نشود، با نظر شورای تحصیلات تکمیلی دانشکده، یک نیم‌سال به این مدت افزوده خواهد شد.
تبصره 2: در صورتی که دانشجو بنا به عللی خارج از اراده خود، بعد از گذشت 5 نیم‌سال از شروع تحصیل، موفق به گذراندن ارزیابی جامع نشود، به پیشنهاد استاد راهنمای دانشجو، وضعیت دانشجو در گروه و شورای تحصیلات تکمیلی دانشکده بررسی و در صورت موجه بودن دلیل تاخیر در شرکت در آزمون جامع، در شورای تحصیلات تکمیلی دانشگاه در مورد ادامه تحصیل دانشجو تصمیم‌گیری خواهد شد.
تبصره 3: آزمون جامع هر گرایش در سه زمان بهمن‌ماه، خردادماه و شهریورماه برگزار می‌شود و باید همه دانشجویان واجد شرایط یک گرایش با هم در ارزیابی شرکت نمایند.
تبصره 4: آزمون کتبی جامع از محتوای حداقل 3 درس از دروس تخصصی که از ۷۰ درصد مجموع کل واحدهای آموزشی دوره کمتر نباشد، با پیشنهاد استاد راهنما و تأیید شورای گروه انجام می‌شود.
تبصره 5: آزمون جامع، توسط هیأت داوران مرکب از حداقل ۴ نفر به شرح ذیل برگزار می‌شود:  
الف) استاد (ان) راهنما 
ب) حداقل سه نفر عضو هیأت علمی دارای حداقل مرتبه استادیاری با تخصص مرتبط که حداقل مرتبه یکی از آنها دانشیار یا بالاتر باشد.( انتخاب این اعضاء توسط شورای گروه و موافقت شورای تحصیلات تکمیلی دانشکده مربوطه، انجام می‌شود. 
ج) حداقل یک نفر از اعضای هیأت داوران باید عضو هیأت علمی خارج از گروه یا دانشگاه بوده و دارای مرتبه دانشیاری یا بالاتر باشد.
د) اعضاء هیأت داوران لازم است حداقل ۳ سال سابقه فعالیت در دوره‌های تحصیلات تکمیلی داشته باشند.
تبصره 6: ارزیابی آزمون جامع به شرح ذیل است:  
الف) نمره هر درس امتحانی نباید از 14 کمتر باشد و میانگین نمرات کلیه آزمون کتبی نباید از 16 کمتر شود.
ب) ارزش آزمون کتبی 70 % از نمره نهایی است.
ج) میانگین کل نمرات دانشجو در آزمون جامع (میانگین نمرات کتبی و شفاهی) نباید کمتر از ۱۶ باشد.
د) دانشجویانی که موفق به کسب نمره قبولی در آزمون جامع نشوند، فقط یکبار دیگر می‌توانند در آزمون جامع، با رعایت سقف مدت دوره آموزشی (حداکثر شش نیم‌سال تحصیلی) شرکت نموده و تمام دروس فوق را امتحان دهند؛ در غیر اینصورت، از ادامه تحصیل محروم می‌شوند.
تبصره 7: گذراندن موفقیت‌آمیز جامع و تصویب پیشنهاده در گروه آموزشی شرط لازم برای اخذ واحد رساله در دوره دکتری تخصصی است.

دوره دکتری تخصصی 
ماده 47: تیم راهنمایی و مشاوره رساله دانشجوی دکتری تخصصی شامل استاد (ان) راهنمای واجد شرایط مطابق «دستورالعمل هدفمند سازی و تخصیص» و در صورت نیاز استاد (ان) مشاور می‌باشند.
تبصره 1: انتخاب استاد (ان) مشاور، به پیشنهاد استاد راهنمای اول و تأیید گروه آموزشی، از میان اعضای هیأت علمی با مرتبه حداقل استادیاری دارای صلاحیت و مرتبط به رشته تحصیلی دانشجو امکان‌پذیر است.
تبصره 2: اعضای غیر هیأت علمی باید دارای مدرک دکتری تخصصی باشند.
تبصره 3: درخصوص رساله‌های تقاضامحور در صورتی که استاد مشاور عضو هیات علمی نباشد باید دارای حداقل مدرک تحصیلی کارشناسی ارشد و درای حداقل 5 سال سابقه در حوزه تخصصی مربوطه باشد.
تبصره 4: رساله می‌تواند با نظر استاد راهنمای اول تا 2 استاد راهنما داشته باشد و تعداد اساتید مشاور بسته به نظر استاد راهنمای اول است.
تبصره 5: استاد راهنمای اول باید عضو هیأت علمی گروه آموزشی مربوطه باشد و مسئولیت کامل نظارت بر رساله را بر عهده دارد. در مواردی که رساله بیش از یک استاد راهنما دارد، درصد مشارکت استاد راهنمای اول نباید از 60 درصد کمتر باشد. درصد مشارکت استاد راهنمای دوم و استاد (ان) مشاور توسط استاد راهنمای اول مشخص می‌شود.
تبصره 6: در موارد خاص به پیشنهاد استاد راهنمای اول، تأیید شورای گروه و شورای تحصیلات تکمیلی دانشکده و با موافقت معاون آموزشی و تحصیلات تکمیلی دانشگاه انتخاب استاد راهنمای دوم (با رعایت شرایط «دستورالعمل هدفمند سازی و تخصیص») دارای شرایط پذیرش دانشجوی دکتری مطابق «دستورالعمل هدفمند سازی و تخصیص» و انتخاب استاد مشاور، از خارج از دانشگاه امکان‌پذیر است.

دوره دکتری تخصصی 
ماده 48: برای جهت‌دهی به محورهای مطالعاتی و تحقیقاتی دانشجویان دکتری در انتخاب موضوع و تدوین پیشنهاده، رویکردها و سیاست‌های کلان به شرح ذیل تعیین می‌گردد:  
الف) گسترش مرزهای دانش 
ب) هدایت رساله‌های تحصیلات تکمیلی به منظور رفع نیازها و مشکلات اصلی منطقه و کشور 
ج) انجام تحقیقات هدفمند در راستای چشم‌انداز توسعه علمی کشور با تاکید بر نوآوری و فناوری 
د) انجام پژوهش‌های تقاضا محور و محصول محور ه) انجام تحقیقات گروهی و بین‌رشته‌ای 

دوره دکتری تخصصی 
ماده 49: مراحل تدوین و بررسی پیشنهاده به شرح ذیل است:  
1 - انتخاب موضوع با رعایت ماده 48 توسط تیم راهنمایی و مشاوره رساله و دانشجو.
تبصره 1: اگر در تیم راهنمایی و مشاوره رساله، فردی خارج از دانشگاه باشد، کلیه مراحل اداری مربوط به اخذ مجوز از مراجع قانونی برای استاد مدعو توسط مدیر گروه انجام می‌شود.
2 - تدوین پیشنهاده توسط دانشجو و تحویل به استاد راهنمای اول 
3 - دفاع و تصویب پیشنهاده از شروع دوره آموزشی تا حداکثر 6 ماه پس از قبولی در ارزیابی جامع ضروری است. زمان دفاع از پیشنهاده با درخواست استاد راهنمای اول و پس از کسب مجوز از شورای گروه یا شورای تحصیلات تکمیلی دانشکده تعیین می‌شود.
تبصره 1: در صورتی که دانشجو بنا به عللی خارج از اراده خود، در فاصله 6 ماه بعد از قبولی درآزمون جامع، موفق به ارائه پیشنهاده نشود، صرفا با ذکر دلایل توجیهی کافی، در فاصله 6 ماه دوم بعد از قبولی آزمون جامع، می‌تواند برای اخذ صدور مجوز دفاع از پیشنهاده اقدام نماید. پس از اعلام نظر و تأیید استاد راهنمای اول، وضعیت دانشجو در گروه و شورای تحصیلات تکمیلی دانشکده بررسی و در صورت موجه بودن دلیل تاخیر ارائه پیشنهاده، درخواست به حوزه تحصیلات تکمیلی دانشگاه جهت اخذ تصمیم نهایی ارجاع می‌شود.
4 - هیأت داوران جلسه دفاع از پیشنهاده شامل استاد (ان) راهنما، استاد (ان) مشاور، دو نفر عضو هیأت علمی متخصص به عنوان داور به پیشنهاد استاد راهنمای اول و تأیید شورای گروه یا شورای تحصیلات تکمیلی دانشکده می‌باشد. جلسه دفاع از پیشنهاده با حضور استاد راهنمای اول و دو داور (غیر از تیم راهنمایی و مشاوره) رسمیت دارد. یک نفر از اعضای هیأت داور باید حتما خارج از گروه یا دانشگاه باشد. داور خارج از دانشگاه می‌تواند به صورت مجازی در جلسه دفاع شرکت نماید.
5 - دانشجو در حضور هیأت داوران از پیشنهاده خود دفاع می‌کند. در صورت تأیید پیشنهاده توسط هیأت داوران، صورتجلسه مربوطه به همراه پیشنهاده به مدیر گروه جهت اقدامات بعدی ارسال خواهد شد. در غیر این‌صورت پیشنهاده جهت اصلاح به دانشجو عودت داده می‌شود.
6 - پیشنهاده امضاء شده رساله (توسط داوران) می‌بایست در سامانه گلستان توسط دانشجو بارگذاری شود. در صورت عدم وجود مشکل در پیشنهاده بارگذاری شده، به ترتیب توسط استاد راهنمای اول، مدیر گروه و معاون آموزشی و تحصیلات تکمیلی دانشکده و حوزه تحصیلات تکمیلی تأیید می‌شود. در غیر این‌صورت، جهت اصلاح به مرحله قبل و دانشجو عودت داده می‌شود.
تبصره 1 - رعایت حداقل 6 ماه بازه زمانی بین تأیید پیشنهاده توسط معاون آموزشی و تحصیلات تکمیلی دانشکده در سامانه گلستان تا تاریخ پیشنهادی دفاع الزامی است.
7 - هرگونه تغییر جزئی در موضوع رساله پس از بررسی و تأیید استاد راهنما، شورای گروه و شورای تحصیلات تکمیلی دانشکده، طی نامه به مدیر تحصیلات تکمیلی دانشگاه اعلام گردد.
8 - تغییر کلی موضوع و محتوی پیشنهاده، حداکثر تا نیم‌سال ششم تحصیلی دانشجو با درخواست استاد راهنما با ذکر دلایل توجیهی کافی و در صورت تأیید شورای گروه و شورای تحصیلات تکمیلی دانشکده با تکرار تمامی مراحل ذکر شده در ماده 49 امکان‌پذیر است.

دوره دکتری تخصصی 
ماده 50: دانشجو مجاز است در زمان تدوین رساله دکتری و برای ادامه فعالیت‌های پژوهشی خود طبق آیین‌نامه مصوب وزارت در مدت مجاز تحصیلی با عنوان فرصت تحقیقاتی (با رعایت شیوه‌نامه مصوب وزارت) و در قالب سهمیه داده‌شده به یکی از موسسه‌های آموزش عالی داخلی و خارجی سفر کند.
تبصره 1: دانشجو در زمان فرصت مطالعاتی بایستی در ابتدای هر نیم‌سال انتخاب واحد رساله خود را در سامانه گلستان اخذ نموده و گزارش پیشرفت کار رساله خود را برای استاد راهنما ارسال نماید. دانشجو ملزم است پس از اتمام دوره قانونی فرصت مطالعاتی، ظرف حداکثر مدت یک هفته به استاد راهنما مراجعه و بازگشت خود را طی نامه‌ای به گروه و معاونت آموزشی و تحصیلات تکمیلی دانشکده اعلام نماید. در غیر این‌صورت معاونت آموزشی و تحصیلات تکمیلی دانشکده باید عدم بازگشت به موقع دانشجو از فرصت مطالعاتی را به حوزه تحصیلات تکمیلی دانشگاه اعلام نماید.
تبصره 2: تمدید مدت دوره فرصت مطالعاتی با رعایت شیوه‌نامه مصوب وزارت و با رعایت سقف مدت مجاز تحصیل، بنا به پیشنهاد دانشجو، تأیید استاد راهنما، و تأیید گروه و شورای تحصیلات دانشکده و شورای تحصیلات تکمیلی قابل بررسی می‌باشد.

دوره دکتری تخصصی 
ماده 51: دانشجو موظف است در طول اجرای رساله، در هر زمانی که استاد راهنما تعیین کند، نتیجه تحقیقات خود را به وی گزارش نماید.
تبصره 1: دانشجو باید هر نیم‌سال یکبار خلاصه گزارشی (بر اساس قالب تهیه‌شده توسط مدیریت تحصیلات تکمیلی دانشگاه) از بررسی‌ها و نتایج تحقیقات خود و مشکلات پژوهشی خود را با تایید استاد راهنما به گروه ارائه نماید. در صورت عدم ارائه گزارش پیشرفت در بازه مشخص به گروه آموزشی، انتخاب واحد نیمسال بعد انجام نخواهد شد و دانشجو مشمول انصراف از تحصیل خواهد شد.
تبصره 2: تمام فعالیت‌های علمی و پژوهشی دانشجو باید با هدایت تیم راهنمایی رساله صورت گیرد. بدیهی است مقالاتی به عنوان مقالات مستخرج از رساله تلقی می‌شوند که در چارچوب پیشنهاده بوده و مورد تأیید استاد راهنما باشند.
تبصره 3: ارسال مقالات برای چاپ در نشریات باید با هماهنگی استاد راهنما باشد.
تبصره 4: رساله باید مطابق با دستورالعمل تنظیم و نگارش رساله‌های دانشگاه و به زبان فارسی تهیه شود. ارائه چکیده به زبان فارسی و انگلیسی الزامی است. دانشجویان رشته زبان خارجی باید رساله خود را به همان زبان تهیه کنند.
تبصره 5: با پیشنهاد استاد راهنما، تأیید گروه و موافقت دانشکده، نگارش رساله به دو زبان فارسی و زبان انگلیسی در شورای تحصیلات تکمیلی دانشگاه قابل طرح و در صورت تصویب، قابل اجراست.

دوره دکتری تخصصی 
ماده 52: شرط صدور مجوز دفاع، چاپ دو مقاله علمی-پژوهشی مستخرج از رساله دکتری در نشریات با درجه الف و / یا ب مورد تایید معاونت پژوهشی وزارت و یا نشریات نمایه شده بین‌المللی مورد تایید دانشگاه یا ثبت اختراع خارجی مستخرج از رساله در دفاتر بین‌المللی ثبت اختراع معتبر مورد تایید دانشگاه می‌باشد.
مقالاتی یا ثبت اختراع خارجی صرفا مورد بررسی قرار می‌گیرد که وابستگی سازمانی (Affiliation) دانشجو انحصارا بعد از نام گروه (Department) و دانشکده مربوطه، نام «دانشگاه ولی‌عصر (عج) رفسنجان» قید شده باشد و در مستندات انگلیسی باید نام دانشگاه ولی‌عصر (عج) به صورت دقیق (Vali-e-Asr University of Rafsanjan) ذکر شده باشد.
تبصره 1: اخذ کد DOI یا DOR (ویژه مقالات علمی پژوهشی مجلات علمی داخل کشور) معادل چاپ مقاله محسوب می‌شود.
تبصره 2: یکی از مقالات به صورت پذیرش‌شده قابل‌قبول است.
تبصره 3: موارد ذیل می‌تواند به عنوان جایگزین مقاله دوم، مورد قبول واقع شود: 
- تالیف کتاب انگلیسی (کل کتاب) مستخرج از رساله در نشریات معتبر بین‌المللی 
- تالیف کتاب فارسی مستخرج از رساله در مرکز چاپ و نشر دانشگاه ولی‌عصر (عج) رفسنجان 
- ثبت اختراع داخلی مستخرج از رساله در مراجع مورد تایید وزارت عتف 
تبصره 4: در کلیه بروندادهای رساله درج وابستگی دانشگاه مطابق فرمت اعلام‌شده در ماده 52 الزامی است.

دوره دکتری تخصصی 
ماده 53: هر دانشجو موظف است حداقل 30 روز قبل از تاریخ پیشنهادی دفاع از رساله خود، به گروه مربوطه مراجعه نموده و مدارک اعلام آمادگی دفاع شامل موارد ذیل را به مدیر گروه تحویل نماید:  
- فرم تأیید شده کفایت دستاوردهای علمی (ماده 52) توسط استاد (ان) راهنما 
- فرم‌های مربوط به انجام مراحل اداری دفاعیه 
- اصل مقالات مستخرج از رساله و گواهی پذیرش مقالات چاپ‌نشده 
- یک نسخه از رساله تأیید شده توسط استاد راهنمای اول 
1 - پس از دریافت درخواست دانشجو و تأیید مدارک فوق توسط مدیر گروه، مدیر گروه لازم نسبت بررسی موارد ذیل برای دانشجو اقدام نماید:  
الف- نمرات تمامی درس‌های اخذ شده دانشجو در سامانه گلستان با حداقل نمره قبولی 14 و میانگین کل نمرات واحدهای آموزشی دانشجو حداقل 16 در وضعیت تأیید شده باشد.
ب- اخذ واحد رساله در نیم‌سال مربوط به درخواست دفاع الزامی است. اخذ واحد رساله در نیم‌سال تابستانی در صورتی‌که دانشجو آن را در نیم‌سال دوم سال تحصیلی قبل اخذ نموده باشد، الزامی نیست.
ج- قبولی دانشجو در امتحان جامع محرز شده باشد.
د- دانشجو موظف است طبق ضوابط کتابخانه مرکزی دانشگاه قبل از دفاع رساله خود را در سایت ایرانداک بخش همانندجویی در نوشتارهای علمی همانندجویی کرده و گواهی همانندجویی را همراه درخواست دفاع به تحصیلات تکمیلی دانشگاه ارائه دهد.
2 - مدیر گروه پس از انجام موارد فوق؛ نسبت به انتخاب اعضای داوران داخلی و خارجی پیشنهادی استاد راهنمای اول با تأیید شورای گروه اقدام نماید.
3 - مدیر گروه باید مدارک اعلام آمادگی دفاع رساله را در شورای گروه مطرح نماید و در صورتی که دانشجو حداقل کفایت دستاوردهای مستخرج از رساله موضوع ماده 52 را داشته باشد می‌تواند اقدام به ثبت درخواست دفاع از رساله در سامانه گلستان کند.
4 - درخواست اخذ مجوز دفاع و تصویر فرم‌های تأیید شده کفایت رساله می‌بایست در سامانه گلستان توسط دانشجو بارگذاری شود و درصورت کامل بودن کلیه مستندات، درخواست دفاع به ترتیب توسط استاد راهنمای اول، مدیر گروه و معاون آموزشی و تحصیلات تکمیلی دانشکده تأیید شود. سپس حوزه تحصیلات تکمیلی نسبت به صدور مجوز با مهلت 10 روزه اقدام نماید. در صورت عدم تأیید در هر مرحله، جهت اصلاح به مرحله قبل و دانشجو برگشت داده شود.
5 - جلسه دفاع از رساله دکتری با حضور هیأت داوران تشکیل می‌شود. ترکیب هیأت داوران به شرح ذیل است:  
- نماینده تحصیلات تکمیلی (بدون حق رای).
- استادان راهنما و مشاور 
- یک داور داخلی: یک نفر عضو هیأت علمی از داخل گروه آموزشی با حداقل مرتبه استادیاری با انتخاب شورای گروه از لیست پیشنهادی حداقل دو نفری استاد راهنما و تأیید شورای تحصیلات تکمیلی دانشکده 
- دو داور خارجی: دو نفر عضو هیأت علمی خارج از گروه آموزشی با حداقل مرتبه استادیاری که یکی از آنان از موسسه‌های خارج از دانشگاه با مرتبه حداقل دانشیاری با انتخاب شورای گروه از لیست پیشنهادی حداقل دو برابری استاد راهنما و تأیید شورای تحصیلات تکمیلی دانشکده.
6 - داور (ان) و استاد (ان) مشاور در صورتی‌که عضو هیأت علمی خارج از دانشگاه باشند، می‌توانند بصورت مجازی در جلسه دفاع حضور یابند.
در صورتی که استاد مشاور داخلی بنا به دلایلی خارج از اراده خود، قادر به شرکت در جلسه دفاع بصورت حضوری نباشند، استاد راهنمای اول موظف است قبل از برگزاری جلسه دفاع مجوزهای لازم را از گروه و دانشکده اخذ نماید. همچنین در موارد خاصی که رساله دو استاد راهنما دارد، در صورت درخواست استاد راهنمای اول با ذکر دلایل توجیهی برای عدم امکان حضور یکی از اساتید راهنما، درخواست برگزاری جلسه دفاع از رساله در شورای تحصیلات تکمیلی دانشگاه قابل بررسی است.
7 - دفاع از رساله در یک جلسه عمومی و در حضور هیأت داوران و سایر اساتید و دانشجویان علاقه‌مند برای اجرای وظایف ذیل صورت می‌گیرد.
الف) ارزیابی محتوای رساله در مقایسه با پیشنهاده تصویب‌شده 
ب) ارزیابی متن رساله در مقایسه با الگوی نگارش 
ج) ارزیابی کیفیت انجام تحقیقات گزارش‌شده در رساله.
د) ارزیابی کیفیت و هم راستا بودن مقالات منتشر شده از نتایج تحقیقات با موضوع رساله 
8 - نمره رساله در میانگین کل نمرات محاسبه نمی‌شود و ارزشیابی آن به شرح زیر انجام می‌شود:  
الف: مردود (کمتر از 16)  
ب: قبول با درجه خوب (16 تا 99 / 17)
خیلی خوب (18 تا 99 / 18)
عالی (19 تا 20)  
تبصره 1: چنانچه ارزشیابی رساله مردود اعلام شود، با تأیید هیأت داوران، حداکثر یک نیم‌سال در سقف مدت مجاز تحصیل به دانشجو اجازه داده می‌شود تا دوباره در جلسه دفاع شرکت و از رساله خود دفاع کند.
تبصره 2: دانشجویی که در فرصت تعیین‌شده نتواند از رساله خود با درجه قبولی دفاع کند، فقط گواهی گذراندن واحدهای درسی به وی اعطا خواهد شد.
تبصره 3: حداکثر زمان اصلاح رساله پس از برگزاری جلسه نهایی دفاع و اخذ نمره قبولی توسط دانشجو، 3 ماه می‌باشد. هیأت داوران موظف است در جلسه دفاع، برای شرایطی که دانشجو اصلاحات را انجام ندهد یا اصلاحات توسط استاد راهنما تایید نشود، نحوه ارائه نمره نهایی و قبولی یا عدم قبولی رساله را تعیین تکلیف کند.
تبصره 4: دانشجو باید حداکثر ظرف مدت سه ماه پس از دفاع، رساله اصلاح‌شده را با تأیید مجدد استاد راهنما و یکی از داوران (به انتخاب هیأت داوران)، به دانشکده تحویل دهد. پس از تأیید دانشکده، باید ظرف حداکثر یک ماه به همراه کلیه مدارک تکمیل‌شده مربوط به فراغت از تحصیل و رساله اصلاح‌شده به حوزه تحصیلات تکمیلی جهت تکمیل فرایند فراغت از تحصیل مراجعه نماید.
9 - تاریخ دانش‌آموختگی، روز دفاع و کسب درجه قبولی از رساله است.
10 - ملاک دانش آموختگی، گذراندن همه واحدهای درسی دوره، داشتن میانگین کل حداقل 16 و موفقیت در دفاع از رساله است.

دوره دکتری تخصصی 
ماده 54: چنانچه دانشجو در حین تدوین رساله اقدام به تخلف علمی (دستبرد ادبی، جعل، تقلب، رونوشت برداری) کند و این موضوع طبق شیوه‌نامه مصوب موسسه برای موسسه اثبات شود. مطابق با قوانین و آیین‌نامه‌ها و دستورالعمل‌های مصوب اقدام خواهد شد.
تبصره 1: احراز و اثبات تخلف علمی دانشجو پس از اتمام رساله، منجر به ابطال مدرک تحصیلی وی خواهد شد.

دوره دکتری تخصصی 
ماده 55: در صورت محروم شدن یا انصراف دانشجو از ادامه تحصیل در دوره دکتری، دانشگاه می‌تواند با رعایت ضوابط و مقررات مربوط و بعد از تسویه حساب دانشجو، صرفا گواهی تعداد واحدهای گذرانده را بر اساس کارنامه تحصیلی دانشجو صادر کنند و در اختیار وی قرار دهد.

دوره دکتری تخصصی 
ماده 56: «تغییر رشته» یا «انتقال» یا «تغییر گرایش» دانشجوی دوره دکتری تخصصی در همان دانشگاه یا سایر دانشگاه ها (دولتی و غیردولتی) ممنوع است.
سایر ضوابط و مقررات ماده 57: تالیف کتاب بر پایه محتوای پایان‌نامه‌ها و رساله‌های دوره‌های تحصیلات تکمیلی توسط دانشجو و با نظارت استاد راهنما بلامانع است، اما ضروری است طبق ضوابط مصوب مرکز چاپ و نشر دانشگاه ولی‌عصر (عج) رفسنجان و بر اساس تعهدنامه که در رساله و پایان‌نامه درج گردیده است، عمل شود و نویسنده (ها) در مقدمه ذکر نمایند که این اثر مستخرج از رساله‌ی دکتری یا پایان‌نامه کارشناسی ارشد دانشگاه ولی‌عصر (عج) رفسنجان می‌باشد.
ضمنا اسامی اساتید راهنما و مشاور نیز در مقدمه ذکر شود.

دوره دکتری تخصصی 
ماده 58: شورای گروه و دانشکده مجاز به تعیین ضوابط و مقرراتی مغایر با آئین نامه‌های مربوط مصوب وزارت متبوع و شیوه‌نامه‌های اجرایی آن نمی‌باشند. مواردی که در شیوه‌نامه مسکوت باشد، در شورای آموزشی و تحصیلات تکمیلی دانشگاه قابل طرح است.

دوره دکتری تخصصی 
ماده 59: دانشجو موظف است پس از ثبت‌نام نسبت به کسب آگاهی از این مقررات اقدام نماید. عدم اطلاع دانشجو از آئین نامه یکپارچه آموزشی، شیوه‌نامه‌های مربوطه و سایر مقررات جاری دوره‌های مختلف آموزشی، موجب هیچ‌گونه حقی برای دانشجو نمی‌گردد. 